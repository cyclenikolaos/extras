## Η περίπτωση της συσκευής εισόδου οθόνη multitouch

Το 1982, στο πανεπιστήμιο του Τορόντο, αναπτύχθηκε από τον Nimish Mehta, η πρώτη multitouch συσκευή για επικοινωνία με τον άνθρωπο. Η ομάδα έρευνας του πανεπιστημίου διαπίστωσε ότι ένα πάνελ από αμμοβολισμένο γυαλί με κάμερα από πίσω, θα μπορούσε να ανιχνεύσει κίνηση εντοπίζοντας μαύρα σημεία πάνω στην επιφάνεια προερχόμενα από δάκτυλα. Με αυτόν τον τρόπο έγινε δυνατή η ζωγραφική σε υπολογιστή με χρήση πολλών δακτύλων.

Το 1983, ο Myron Krueger δημιούργησε ένα multi-touch οπτικό σύστημα που μπορούσε να ανιχνεύει μεγάλη ποικιλία κινήσεων όπως η σημερινή κίνηση που γνωρίζουμε στα κινητά μας για τη λειτουργία του zoom στις εικόνες.

Το 1984, εφαρμόστηκε σε οθόνη καθοδικού σωλήνα (CRT), πλέγμα διάφανων πυκνωτικών αισθητήρων. Αυτό είχε την καινοτομία σε αντίθεση με τα προηγούμενα, ότι η συσκευή εξόδου (οθόνη) ήταν ακριβώς κάτω από τη συσκευή εισόδου (αισθητήρες).

Το 1992, ο Bill Buxton κατασκεύασε το πρώτο multi-touch pad στο κάτω μέρος ενός πληκτρολογίου. Αυτό ήταν ο πρόγονος των συσκευών εισόδου των σημερινών laptop και macbook.

Το 2001, δημιουργήθηκε από τα Mitsubishi Research Labs, το σύστημα με όνομα Diamond Touch. Είναι ένα τραπέζι-οθόνη παρόμοιο με τα σημερινά iPhone. Μοιάζει τόσο που οι νομικοί της Samsung προσπάθησαν να αποδείξουν ότι η πατέντα της Apple με το χειρισμό του zoom στις οθόνες της δεν ισχύει.
